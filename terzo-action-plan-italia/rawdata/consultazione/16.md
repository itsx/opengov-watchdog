#### **16.\
 Sostegno e tutela del dipendente pubblico che segnala illeciti\
 (c.d. whistleblowers)**

**Descrizione breve\
**Definire prassi e procedure che raccolgano le segnalazioni di
dipendenti pubblici su condotte illecite di varia natura e realizzare
una applicazione software basata su *web* per la gestione delle
segnalazioni di condotte illecite che assicuri la tutela della
riservatezza del segnalante ai sensi dell’art. 54bis del d.lgs.
n.165/2001.

**Obiettivo generale\
**Assicurare efficacia alle *policy* istituzionali di accompagnamento e
orientamento per coloro che agiscono in difesa del pubblico interesse
durante l’attività lavorativa all’interno di un’organizzazione pubblica
(*whistleblower*).

**Situazione attuale\
**La legge 6 novembre 2012, n. 190 ha recepito in Italia il
*whistleblowing*, ossia la disciplina di tutela di chi segnala illeciti,
sia pure limitatamente all’ambito della pubblica amministrazione.

L’Autorità Nazionale Anticorruzione è divenuta destinataria di
segnalazioni di *whistleblowing* in virtù del d.l. 90/2014.

Con determina n. 6 del 28 aprile 2015, l’Autorità ha fornito le “Linee
guida in materia di tutela del dipendente pubblico che segnala illeciti
(c.d. *whistleblower*)” con cui ha dato indicazioni, tra l’altro,circa
la procedura per l’efficace gestione delle segnalazioni con evidenza di
ruoli e fasi, forme di tutela a soggetti diversi dai dipendenti
pubblici.

L’Anac ha realizzato un monitoraggio sullo stato dell’arte del
*whistleblowing* in Italia per conoscere il suo stato di applicazione
con lo scopo anche di individuare alcune caratteristiche del segnalante
italiano, la tipologia di condotte illecite denunciate e gli esiti dalle
stesse scaturiti.

Allo stato il punto debole dell’istituto, come accolto nell’ordinamento
italiano, è costituito dalla situazione di svantaggio in cui si trova il
*whistleblower*.

E’ emersa la carenza di strumenti “di accompagnamento” (privatistici o
pubblicistici) idonei a specificare al segnalante se il fatto rientri
nell’ambito di applicazione della norma, la modalità di esplicazione
della segnalazione e gli strumenti di tutela da trattamenti di
“*retaliation*“.

**Risultati attesi**

Promozione buone policy di *whistleblowing* degli enti pubblici.\
Realizzazione del sistema di gestione di condotte illecite dell’Autorità
basato su tecnologia Open Source.\
Realizzazione di un sistema di gestione di condotte illecite interne
alla singola amministrazione basato su tecnologia Open Source da fornire
in riuso.\
Azioni di accompagnamento e di orientamento per coloro che agiscono in
difesa del pubblico interesse durante l’attività lavorativa all’interno
di un’organizzazione pubblica/partecipata (*whistleblower*).\
Accordi di cooperazione con le associazioni civiche che a vario titolo
svolgono il ruolo di “*watchdog* civici”, che garantiscano un controllo
sociale diffuso e l’emersione di casi opachi intesa ad incoraggiare
inchieste dedicate.\
Diffusione della cultura del *whistleblowing* mediante azioni di
sensibilizzazione, condotte anche tramite la collaborazione della
società civile, intese a creare un terreno favorevole al
*whistleblowing*.

