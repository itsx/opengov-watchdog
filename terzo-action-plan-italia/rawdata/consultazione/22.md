#### **22.\
 Schoolkit:\
 una strategia per valorizzare le migliori pratiche della scuola**

**Descrizione breve\
**Sviluppare e propagare uno standard aperto per valorizzare le migliori
pratiche della scuola, per accompagnare ogni bando del MIUR e per
trasformare la scuola in una grande comunità di tinkering anche
attraverso la piattaforma http://schoolkit.istruzione.it. Creare e
rendere accessibile al sistema scolastico una banca di conoscenza aperta
e riutilizzabile.

**Obiettivo generale**\
Generare attenzione sull’innovazione prodotta dalle scuole e allo stesso
tempo creare una comunità a partire dalle innovazioni prodotte dalle
scuole o dalle scuole in partenariato con attori esterni.

**Situazione attuale\
**Oggi manca un sistema per raccogliere, valorizzare e propagare le
buone pratiche della scuola, anche e soprattutto a partire dagli
investimenti del Ministero.

Il progetto è stato lanciato pubblicamente il 5 maggio 2016 e a Luglio
2016 la piattaforma è stata visitata da circa 50,000 utenti. Attualmente
sulla piattaforma sono presenti solamente 13 Schoolkit, alcuni
consultati già da oltre 25,000 utenti: è prevista una strategia di
revisione e pubblicazione di Schoolkit attorno a 3 aree: a) schoolkit
proposti dalla comunità scolastica; b) schoolkit proposti da attori
terzi (es. Musei delle Scienze, Università, Fondazioni, associazioni);
c) schoolkit prodotti dal Ministero e associati a contenuti
istituzionali o ad azioni condotte dal MIUR.

**Risultati attesi\
**Il progetto Schoolkit intende sviluppare un’ampia comunità di
contenuti e di buone pratiche per la scuola.\
Tra gli obiettivi minimi per l’inizio del 2017 sono da includere: almeno
100 Schoolkit, almeno 100.000 visite per la piattaforma, almeno 20
*stakeholder* strutturalmente coinvolti. Saranno inoltre previste
ulteriori funzionalità per valorizzare gli aspetti di comunità e di
socializzazione della piattaforma e sarà sviluppata una strategia di
“gestione partecipata” della piattaforma stessa, in collaborazione con
gli animatori digitali.

