#### **4.\
 Amministrazione (più) trasparente**

**Descrizione breve\
**Elaborare linee guida per la pubblicazione dei documenti, delle
informazioni e dei dati oggetto di pubblicazione obbligatoria nella
sezione «Amministrazione trasparente». Le linee guida serviranno ad
uniformare e specificare le modalità di rappresentazione, all’interno
della sezione «Amministrazione trasparente», dei documenti, delle
informazioni e dei dati oggetto di pubblicazione obbligatoria, con
particolare riferimento a settori speciali quali la sanità, i contratti
pubblici, gli interventi straordinari e di emergenza e l’ambiente.

**Obiettivo generale\
**Assicurare l’effettività dei diritti di trasparenza e, quindi, della
possibilità per i cittadini di esercitare un controllo civico
sull’operato dell’amministrazione.

**Situazione attuale\
**Nonostante precisi obblighi normativi, si rileva, nelle sezioni
“Amministrazione trasparente” delle diverse amministrazioni, una
significativa disomogeneità nelle modalità di rappresentazione dei
documenti, delle informazioni e dei dati oggetto di pubblicazione
obbligatoria che rende complesso il compito degli addetti ai lavori e di
quanti, a vario titolo (cittadini, altre amministrazioni, controllori),
intendono accedere ai dati pubblicati nella sezione “Amministrazione
trasparente”, per verificare l’andamento dell’azione amministrativa,
l’efficace perseguimento delle funzioni istituzionali, le modalità di
utilizzo delle risorse pubbliche.

**Risultati attesi\
**Dall’iniziativa proposta si attende la diffusione progressiva,
mediante adozione di delibere sottoposte a consultazione pubblica, di
linee guida che definiscano, per tipologia omogenea di obblighi di
pubblicazione (organizzazione, attività, utilizzo risorse, ecc.) e
settori di attività, criteri, modelli e schemi standard per
l’organizzazione, la codificazione e la rappresentazione dei documenti,
delle informazioni e dei dati oggetto di pubblicazione obbligatoria.

Attraverso i monitoraggi civici saranno acquisite le informazioni utili
a verificare l’effettivo rispetto delle prescrizioni.

