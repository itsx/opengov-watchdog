#### **32.\
 Osservatorio sui diritti digitali**

**Descrizione breve\
**Creare una task force interregionale che promuova i contenuti della
Carta dei Diritti di Internet, diffonda la cultura digitale e definisca
strumenti di analisi del livello di diffusione e godimento dei diritti
digitali da parte dei cittadini.

**Obiettivo generale\
**Aumentare il livello di consapevolezza dei diritti digitali da parte
dei cittadini attraverso azioni di informazione e sensibilizzazione;
fornire supporto alle Amministrazioni per la rimozione degli ostacoli
che impediscono o rallentano la piena affermazione dei diritti digitali.

**Situazione attuale\
**Il diritto di accesso a Internet, a fruire di servizi pubblici on
line, alla conoscenza e all’educazione attraverso la rete, alla
neutralità della rete, alla tutela dei dati personali,
all’autodeterminazione informativa, all’anonimato, all’oblio, alla
sicurezza, all’inviolabilità dei sistemi e spazi personali informatici,
sono alcuni dei temi contenuti nella legislazione vigente e nella
“Dichiarazione Diritti in Internet” approvata dalla Camera dei Deputati
nel 2015.

Ad oggi, però, esiste una carenza di consapevolezza di tali diritti, sia
da parte dei cittadini che delle amministrazioni pubbliche; questa
scarsa consapevolezza è determinata anche dall’assenza o dalla carenza
di iniziative di informazione, sensibilizzazione, studio e monitoraggio
da parte dei soggetti che dovrebbero garantire tali diritti, in primis
le istituzioni.

È necessario, dunque, che le amministrazioni pubbliche avviino una
riflessione sul legame diretto esistente fra il godimento dei diritti
digitali e l’esercizio della democrazia, dell’equità e della libertà, e
intraprendano azioni in grado di garantirne il godimento da parte di
tutti i cittadini.

**Risultati attesi\
**Accrescimento della consapevolezza dei diritti digitali; definizione
degli specifici ambiti di analisi e costruzione di un set di indicatori
per il monitoraggio dei diritti digitali, anche al fine di realizzare un
primo nucleo di un Osservatorio interregionale.

