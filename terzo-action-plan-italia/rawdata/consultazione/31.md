#### **31.\
 Diventare cittadini digitali**

**Descrizione breve\
**Sviluppare un curricolo, inteso come insieme di contenuti e format
didattici innovativi, per coinvolgere ogni studente della scuola nello
sviluppo di competenze attraverso le pratiche della cittadinanza
digitale.

**Obiettivo generale\
**La cittadinanza digitale passa dal sistema educativo, non solo per il
suo valore fondante nella costruzione delle competenze di cittadinanza e
nella produzione di “buoni cittadini”, ma anche come produttore di
formati e modelli didattici. Sempre di più, lo sviluppo di competenze “a
progetto”, “a obiettivo” e “a impatto” è incentivo determinante verso
gli apprendimenti e verso l’esercizio stesso della cittadinanza.

Costruire format didattici innovativi sui temi e le pratiche della
cittadinanza digitale per la scuola italiana e associarlo ad una
introduzione *quasi-ordinamentale* fa leva sul potenziale di
“scalabilità civica” che la scuola ha.

Questo stesso principio è stato sancito all’interno del Piano Nazionale
Scuola Digitale.

**Situazione attuale\
**La cittadinanza digitale richiede competenze e modelli di
coinvolgimento semplici ed efficaci, per raggiungere il maggior numero
di utenti; allo stesso tempo, le scuole hanno bisogno di sviluppare un
approccio moderno per lo sviluppo delle cosiddette “competenze di
cittadinanza”.

**Risultati attesi\
**L’ambizione del progetto “Un curricolo per la cittadinanza digitale in
ogni scuola” è quella di raggiungere ogni studente della scuola italiana
con un portfolio di attività “a obiettivo” e “a impatto” per lo sviluppo
delle competenze di cittadinanza digitale degli studenti.

Come parte di una strategia più ampia definita “Curricoli Digitali”
introdotta all’interno del Piano Nazionale Scuola Digitale, saranno
proposte e promosse in tutte le scuole micro-attività e percorsi
curricolari sulla cittadinanza digitale, con particolare riferimento ai
temi:

-   diritti in *Internet*;
-   educazione ai media e uso critico e consapevole, comprensivo di
    elementi di *Open* *Government*;
-   educazione all’informazione, comprensivo di elementi di *Open*
    *Government*;
-   arte e cultura digitale, comprensivo di cura dei *commons* digitali;
-   big e open data;
-   *internet* of *things*;
-   ecc.

Si tratta quindi di una strategia complessiva che aspira a equipaggiare
gli studenti italiani con tutte le competenze necessarie a una vera
cittadinanza digitale, mettendoli al centro della pratica attraverso il
lavoro in scenari reali e concreti come: monitoraggio civico degli
investimenti pubblici attraverso open data, cura e valorizzazione dei
beni comuni attraverso le tecnologie digitali, promozione del dialogo
costruttivo in ambienti digitali, valorizzazione dei servizi pubblici
digitali nazionali e locali, sviluppo di applicazioni di città
intelligente ecc.

