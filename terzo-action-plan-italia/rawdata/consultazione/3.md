#### **3.\
****FOIA: attuazione e monitoraggio**

**Descrizione breve\
**Organizzare un monitoraggio permanente volto a verificare in modo
capillare l’attuazione dell’accesso civico generalizzato agli atti e ai
documenti detenuti dalla pubblica amministrazione e monitorare la sua
uniforme applicazione da parte dei diversi uffici. Tutte le attività
vedranno il coinvolgimento delle organizzazioni della società civile che
aderiscono all’Open Government Forum.

**Obiettivo generale\
**Orientare le amministrazioni verso la corretta attuazione
dell’istituto dell’accesso civico (Foia) come strumento in grado di
favorire forme diffuse di controllo sul perseguimento delle funzioni
istituzionali e sull’utilizzo delle risorse pubbliche e di promuovere la
partecipazione al dibattito pubblico.

**Situazione attuale\
**L’art. 6 del dlgs 97/2016 ha modificato l’art. 5 del dlgs 33/2013,
introducendo – per la prima volta – il diritto di accesso civico
generalizzato anche a dati ulteriori rispetto a quelli oggetto di
pubblicazione obbligatoria, sui siti web delle amministrazioni.

Il nuovo istituto sarà operativo a partire da dicembre 2016 e si pone
l’esigenza di fornire ai cittadini e alle amministrazioni chiamate ad
applicarlo delle linee guida operative che aiutino a darne corretta e
concreta attuazione.

Dal momento che si tratta di una normativa recente, vi è anche la
necessità di monitorare la sua applicazione da parte delle
amministrazioni in modo da individuare eventuali criticità e
miglioramenti da apportare.

**Risultati attesi\
**L’iniziativa ha l’obiettivo di evitare che l’operatività del nuovo
istituto venga paralizzata da prassi amministrative conservative o da
difficoltà interpretative sulle restrizioni al diritto di accesso.

L’attività di monitoraggio ha l’obiettivo di verificare l’impatto
dell’accesso civico ed eventuali incertezze nella sua applicazione da
affrontare con ulteriori linee guida o, se necessario, con successivi
interventi normativi.

