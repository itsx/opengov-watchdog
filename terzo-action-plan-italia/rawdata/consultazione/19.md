#### **19.\
 OpenCoesione Plus**

**Descrizione breve\
**Pubblicare nuove informazioni sulla programmazione delle risorse,
sulle opportunità di finanziamento, sui bandi di gara e di concorso e
rafforzamento della partecipazione della Società Civile.

**Obiettivo generale\
**Rendere più efficaci le politiche di coesione attraverso la diffusione
di nuove informazioni, anche in formato Open Data o in termini di
servizi offerti a cittadini e imprese su tutto il territorio nazionale.

**Situazione attuale\
**OpenCoesione, avviata nel 2012, è l’iniziativa di amministrazione
aperta sulle politiche di coesione. La realizzazione del portale
www.opencoesione.gov.it è stata una delle azioni del primo action plan
OGP dell’Italia.

Questo portale attualmente assicura la trasparenza sull’attuazione dei
progetti finanziati dai fondi strutturali europei e dalle politiche di
coesione nazionali ed è arricchito con altri dati e informazioni sul
contesto socio-economico e finanziario.

In termini di collaborazione e partecipazione si è avviato per la prima
volta nell’anno scolastico 2013-2014 il progetto “A Scuola di
OpenCoesione” (ASOC), che coinvolge istituti superiori in tutta Italia.
A partire da approfondimenti su progetti finanziati dalle politiche di
coesione a livello locale, porta alla realizzazione di ricerche
tematiche e al monitoraggio civico di alcuni interventi. Gli esiti di
questi lavori, al termine del percorso, sono condivisi, in un confronto
pubblico, con le istituzioni del territorio. Nell’anno scolastico
2015-2016 hanno partecipato ad ASOC 120 scuole.

**Risultati attesi\
**Sul fronte della trasparenza, completamento del quadro informativo
sulle politiche di coesione, in particolare in merito alla
disponibilità:

-   di informazioni sulle decisioni di programmazione delle risorse e
    sulle successive modifiche, in particolare per quanto attiene alle
    decisioni di finanziamento tramite Delibere del CIPE;
-   di informazioni strutturate sulle opportunità di finanziamento e sui
    bandi di gara e di concorso.

Sul fronte della partecipazione, integrare il sistema di gestione dei
progetti di sviluppo territoriale, basato su canali di comunicazione
diretta tra Società Civile e Amministrazioni, con sistemi di
co-progettazione che prevedano un maggiore coinvolgimento e un
allargamento della platea di scuole e degli altri soggetti coinvolti.

