#### **25.\
 Bologna delibera e trasforma**

**Descrizione breve\
**Sviluppare dispositivi digitali in grado di migliorare e supportare
consultazioni pubbliche aperte alle proposte dei cittadini per rendere
inclusivi i processi deliberativi e sperimentare nuove pratiche
politiche. Partendo dalla rete civica Iperbole, ridisegnata nel 2014
grazie a un percorso di co-design, l’obiettivo è garantire trasparenza e
accessibilità alle informazioni e ai servizi on line, e contribuire ad
alimentare il capitale sociale e le connessioni tra comunità, persone e
amministrazione pubblica.

**Obiettivo generale\
**Aprire i processi deliberativi ai cittadini, cedere potere
sperimentando nuove pratiche politiche, rendicontare i progetti di
trasformazione in maniera trasparente.

**Situazione attuale\
**Bologna da sempre rappresenta il laboratorio di innovazione civica del
paese.

Decentramento amministrativo, strumenti per favorire la collaborazione,
l’adozione di un Regolamento per la cura e rigenerazione dei beni comuni
urbani, una rete civica digitale gratuita fin dal 1994, punti wi-fi
liberi, una strategia di comunicazione multicanale, il portale Open
Data, una rete di spazi istituzionali (biblioteche, musei, scuole,
uffici comunali) e spazi privati (fondazioni, imprese) che collaborano
attivamente e trasversalmente: sono solo alcuni degli strumenti ed
esempi messi in campo, che indirizzano i prossimi traguardi.

Oggi l’obiettivo è rinnovare il patto tra amministrazione e
cittadinanza, partendo dalla cooperazione e della collaborazione civica.
Un percorso di ascolto e rendicontazione nei quartieri con la
partecipazione di oltre 1.500 cittadini si è già svolto tra ottobre 2015
e aprile 2016.

**Risultati attesi\
**Implementate le piattaforme e le risorse per: offrire ai cittadini la
possibilità di essere parte attiva del governo della città; creare
meccanismi per rendere inclusivi i processi deliberativi e sperimentare
nuove pratiche politiche; aumentare le connessioni collaborative
digitali all’interno della rete civica bolognese; aumentare le
consultazioni pubbliche; favorire la partecipazione dei cittadini al
bilancio partecipativo; creare nuovi patti e modelli di collaborazione;
attivare laboratori di rigenerazione urbana e co-progettazione delle
priorità per l’inclusione.

