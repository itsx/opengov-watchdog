#### **11.\
 Milano Trasparente:\
 Anagrafe pubblica degli eletti e dei nominati**

**Descrizione breve\
**Pubblicare ogni atto utile a valutare l’attività dei consiglieri e
degli assessori e di ogni atto approvato da Giunta, Consiglio comunale e
municipi.

**Obiettivo generale\
**Valorizzare il lavoro istituzionale dei decisori pubblici rendendo il
Consiglio comunale, la giunta e i municipi i primi luoghi della
partecipazione attraverso soluzioni infrastrutturali che consentano di
visualizzare tutte le informazioni sulle loro attività e performance in
un ambiente integrato e facilmente usabile.

**Situazione attuale\
**Milano ha sviluppato diverse iniziative di apertura alla trasparenza e
alla partecipazione nel corso degli ultimi anni, tra cui l’aggiornamento
dello Statuto e dei regolamenti comunali a nuove forme di iniziativa
popolare attivabili anche online, nuove linee guida sull’urbanistica
partecipativa e un progetto sperimentale di bilancio partecipativo. Il
sito internet del Comune è stato recentemente rinnovato ed è oggi molto
più accogliente e usabile ma tutte queste iniziative sono ancora
disseminate graficamente e organizzativamente in aree autonome e spesso
non coordinate. È un caso quello delle anagrafiche e delle attività dei
consiglieri, informazioni oggi disseminate nelle aree di amministrazione
trasparente, nell’albo pretorio, nell’area comunicazione, nel servizio
web streaming, nella intranet. Servizi da raggruppare e potenziare con
strumenti di valutazione, al momento assenti.

**Risultati attesi\
**La riorganizzazione dei contenuti e la parametrazione delle attività
offre ai cittadini la possibilità di conoscere le attività degli organi
istituzionali rendendoli il primo luogo della partecipazione e favorendo
l’intervento e l’interazione dei cittadini con gli eletti e i nominati.
Conoscere le attività e le procedure in corso aiuterà a garantire
trasparenza, organizzazione di iniziative popolari e ricerche di
archivio che ricostruiscono la prospettiva storica e di contesto della
produzione normativa e di sindacato ispettivo degli organi
istituzionali.

