**Consultazione chiusa**

Questa Azione è stata sottoposta a consultazione pubblica dal 16 luglio
2016 al 31 agosto 2016. Tutti i contributi inviati dagli utenti sono
visualizzabili in fondo alla pagina.

#### **2.\
 Apertura dei dati sulla mobilità attraverso OpenTrasporti**

**Descrizione breve\
**Rendere accessibili e fruibili informazioni e servizi online relativi
alla mobilità e ai trasporti attraverso un’unica piattaforma integrata
di condivisione delle informazioni e per la fornitura delle relative API
(Application Programming Interface), per lo sviluppo di applicazioni che
integrino i dati sopra citati in tempo reale, con il fine di migliorare
l’esperienza del viaggio nonché l’efficienza della catena logistica.

**Obiettivo generale\
**Rispondere all’esigenza più importante che si sta sempre più
affermando nel settore dell’infomobilità, ovvero quella di poter
accedere a tutte le informazioni disponibili sui numerosi aspetti che
caratterizzano la mobilità sul territorio relativamente al parco
circolante di veicoli stradali, navi, treni e aerei (emissioni
inquinanti per categoria veicoli/motorizzazioni; statistiche
sull’anagrafe dei conducenti, statistiche e dati di dettaglio sulle
incidentalità nei diversi modi di trasporto, licenze taxi, NCC; linee
Trasporto Pubblico Locale e relativi contratti di servizio,
autonoleggio/car sharing, etc.).

**Situazione attuale\
**Nell’ambito delle infrastrutture e della mobilità vi è una diffusione
di dati frammentari e non sempre aperti, quindi non facilmente fruibili
dalla collettività. Le piattaforme dedicate alla erogazione di servizi
ed informazioni specifiche e settoriali in ambito mobilità, elaborate
dai singoli erogatori e gestori dei servizi stessi a seguito di una loro
libera iniziativa, continuano a rappresentare iniziative isolate.

**Risultati attesi\
**Maggiore condivisione delle informazioni in materia di trasporti e
mobilità con enormi benefici per la collettività a livello di servizi,
sicurezza, trasparenza e riutilizzo delle informazioni. La creazione di
una infrastruttura in grado di offrire open data in tempo “quasi-reale”
integrati su un insieme di soggetti e di modalità è infatti prerequisito
a qualsiasi iniziativa in tal senso, e tale backbone costituisce un
asset strategico nel settore della fornitura di servizi in ambito
infrastrutture e mobilità.

