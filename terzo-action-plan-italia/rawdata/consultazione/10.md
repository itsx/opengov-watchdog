#### **10.\
 Accesso e riuso dei dati del sistema educativo**

**Descrizione breve**

Realizzare una strategia di sistematica valorizzazione dell’informazione
del sistema educativo, volta sia all’apertura dei dati (per cittadini,
altre istituzioni, imprese e mondo della ricerca) sia ad abilitare lo
sviluppo di nuove competenze digitali e di partecipazione. Attivare una
infrastruttura che permette la pubblicazione tempestiva e di qualità di
dati ad alta rilevanza relativi a tutto il sistema educativo quale
strumento per accompagnare l’innovazione delle metodologie didattiche e
dei percorsi formativi capaci di trasformare gli studenti da meri
consumatori in “consumatori critici” e “produttori” di contenuti e
architetture digitali.

**Obiettivo generale**

Accrescere la disponibilità e aumentare la capacità di fruizione ed
elaborazione dei dati non legata esclusivamente ad abilità
specialistiche, ma investendo l’attività del ministero, delle
istituzioni, della società e delle imprese, a tutti i livelli.

**Situazione attuale**

Il Ministero dispone di un grande patrimonio di dati, frutto di
procedure amministrative e gestionali, di apposite rilevazioni
statistiche e delle attività di valutazione e autovalutazione della
didattica e della ricerca.

Le informazioni sono solo parzialmente a disposizione delle singole
istituzioni per le loro scelte gestionali e solo in minima parte
accessibili in modo aperto al più ampio pubblico. Il patrimonio
informativo del Ministero pertanto non è ancora pienamente valorizzato
né reso fruibile nelle modalità ottimali.

La valorizzazione del patrimonio informativo del MIUR è una fondamentale
pratica di buon governo, trasparenza e partecipazione per realizzare un
corretto rapporto tra l’amministrazione e il cittadino. In particolare:
cambia il concetto di trasparenza amministrativa, trasformandola la
richiesta di accesso ad una informazione da parte di un individuo a
flusso costante di informazioni per la società intera, per il pubblico
scrutinio e per la responsabilizzazione dell’amministrazione; è utile
all’amministrazione stessa, che beneficia dell’esposizione al pubblico
per abbattere i tempi della burocrazia per la circolazione di
informazioni tra amministrazioni; fornisce alla società civile e al
settore commerciale la materia prima per sviluppare applicazioni e
servizi ad alta densità informativa, attraverso visualizzazioni, incroci
con altri dati, elaborazioni tipiche delle grandi moli di dati (big
data), spesso semplificando o aumentando di valore il servizio che le
stesse amministrazioni offrono.

**Risultati attesi**

Creazione del Portale Unico dei Dati della Scuola, progettato per
favorire un’agevole lettura di dati di qualità, e accompagnato da una
struttura di politiche di accesso a scopi di *accountability*,
partecipazione, riuso a fini commerciali e ricerca.

Una sezione dedicata del Portale ospiterà una “palestra di dati”, ossia
un ambiente espressamente destinato alla cultura del dato e per
accompagnare i poli di formazione e di crescita dei futuri data
scientist.

Il lancio del portale sarà accompagnato da un *hackathon*, coinvolgendo
le comunità di sviluppatori, società civile e studenti, anche allo scopo
di disegnare con l’amministrazione i successivi rilasci di dati e
aggiornamenti.

