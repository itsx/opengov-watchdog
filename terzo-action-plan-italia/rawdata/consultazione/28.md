#### **28.\
 Italia.it**

**Descrizione breve\
**Realizzare un’unica piattaforma che integri i servizi digitali erogati
dalle amministrazioni pubbliche a cittadini e imprese. L’accesso alla
piattaforma e ai servizi avverrà attraverso il Sistema Pubblico
d’Identità Digitale. Ogni cittadino avrà un profilo civico online dal
quale potrà accedere alle informazioni e ai servizi pubblici che lo
riguardano, in maniera profilata. Un luogo di interazione personalizzato
con la Pubblica Amministrazione e le sue ramificazioni, arricchito dalle
segnalazioni sulle opportunità e gli obblighi che il sistema filtrerà in
relazione al profilo anagrafico.

**Obiettivo generale** \
Favorire i cittadini e le imprese nei loro rapporti con la Pubblica
Amministrazione, attraverso servizi integrati e di facile utilizzo.

**Situazione attuale\
**Gli indicatori ‘Digital Single Market’ (DESI) 2016 rilevano un’alta
offerta di servizi pubblici digitali, ma un loro scarso utilizzo.

Tra le azioni che possono contribuire ad incrementare l’utilizzo dei
servizi online rientrano quelle relative al miglioramento della user
experience ed alla facilità d’uso e di reperibilità dei servizi. Alcuni
tasselli sono stati già realizzati: le linee guida di design dei siti
web, il sistema di autenticazione SPID (Sistema Pubblico di Identità
Digitale) e la piattaforma dei pagamenti elettronici.

**Risultati attesi\
**Il cittadino, attraverso il suo profilo unico, accede allo storico di
tutte le comunicazioni con la Pubblica Amministrazione; riceve avvisi
sulle prossime scadenze; effettua e riceve pagamenti elettronici;
archivia i propri documenti; interagisce con l’anagrafe digitale;
esprime valutazioni su servizi e fornisce feedback e suggerimenti.

